Utvecklingen av datorhårdvara och -mjukvara går väldigt snabbt. Under senare
år har multiprocessorer blivit allt vanligare, och finns nu i de flesta nya
datorer. På mjukvarusidan har ny hårdvara och krav såsom säkerhet, prestanda
och underhållbarhet drivit fram utveckligen av nya runtimemiljöer, virtuella
maskiner och utvecklingsmetodologier. Både hårdvaru- och mjukvaruutveckligen
orsakar problem när existerande mjukvara skall porteras. Multiprocessorhårdvara
kräver portering av uniprocessoroperativsystem och nya mjukvarumiljöer kan
kräva program översätts till ett annat programspråk.

Denna sammanläggningsavhandling undersöker avvägningen mellan prestanda och
utvecklingskostnad för mjukvaruportering. Avhandlingen bygger på fallstudier i
portering av operativsystem till multiprocessorer och verktygsstöd för
portering av C- och C++-program till virtuella maskiner för Java. Två artiklar
beskriver traditionell låsbaserad portering av ett uniprocessoroperativsystem,
och undersöker övergången från ett "jättelås" som serialiserar all exekvering
i kärnan till en mer finkorning låsstrategi. En helt annan strategi som
fokuserar på låg utvecklingskostnad presenteras också i avhandlingen.

Det andra huvudspåret beskriver Cibyl, en binäröversättare som översätter
MIPS-binärer till Java-bytekod för mobiltelefoner. Målet med detta spår är att
möjliggöra portering av C och C++-applikationer till virtuella Java-maskiner
med låg utvecklingskostnad. Metoden bygger på att kompilera C/C++-källkod till
en MIPS-binär som sedan översätts till körbar Javabytekod. I avhandlingen
visas att denna metod är funktionell och har tillräckligt bra prestanda för
att även vara användbar i på stora program i verkliga situationer.

